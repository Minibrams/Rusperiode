<h5><strong>Hvad sker der hvis jeg dumper en eksamen?</strong></h5>
<p>Så bliver du automatisk tilmeldt en reeksamen der bliver holdt 1-2 måneder senere.</p>
<h5><strong>Hvad sker der hvis jeg dumper en reeksamen?</strong></h5>
<p>Så kan du tage dit sidste eksamensforsøg på samme tid med de nye studerende næste år. Skriv til din studiesekretær og til dine studievejledere, og hør hvad du skal gøre. Du får her også chancen for at følge kurset igen.</p>
<h5><strong>Hvad sker der hvis jeg dumper mit 3. eksamensforsøg?</strong></h5>
<p>Så kan du søge dispensation for et 4. forsøg. Hvis ikke dispensationen bliver godkendt bliver du udmeldt fra studiet.</p>
<h5><strong>Kan jeg lade være med at komme til en eksamen og så bare tage reeksamen for at få lidt ekstra tid til at læse op?</strong></h5>
<p>Nej! Hvis du udebliver fra bare ét eksamensforsøg på dit første studieår bliver du udmeldt! Hvis du ved du ikke kan bestå: mød op og aflever blankt.</p>
<h5><strong>Hvad nu hvis jeg bliver syg op til en eksamen?</strong></h5>
<p>Skriv/ring så hurtigt du overhovedet kan til din studiesekretær, og fortæl at du er syg. Anskaf dig herefter en lægeerklæring hurtigst muligt. Kontakt herefter en af dine studievejledere.</p>
<h5><strong>Jeg føler mig vildt stresset med eksaminer &ndash; hvem kan jeg snakke med?</strong></h5>
<p>Dine studievejledere og studenterpræsterne er altid klar til hjælpe med studierelaterede problemer! Der er også nogle gange kurser i hvordan man håndterer eksamensangst.</p>
<h5><strong>Hvordan forbereder jeg mig bedst til eksamen?</strong></h5>
<p>Læs kapitler og lav opgaver til hver forelæsning. Lav opgaverne sammen med din gruppe! Det hjælper mere end mange tror.</p>
<p>Lav derefter gamle eksamenssæt.</p>
<p>Hvis du er i tvivl om noget, eller hvis der er noget du ikke kan finde ud af, så råb højt! Det er sjovere at finde ud af nu, end at dumpe eksamen.</p>